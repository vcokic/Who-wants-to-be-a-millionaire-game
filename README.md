# Kviz znanja "Tko želi biti Milijunaš"
UPI Projekt - kviz znanja "Tko želi biti Milijunaš"

**„Tko želi biti Milijunaš“** je popularni kviz znanja koji omogućuje korisniku temeljem vlastitih sposobnosti te prethodno stečenih vještina osvojiti određeni novčani iznos. Naime, riječ je kvizu znanja gdje korisnik, nakon same prijave, ima mogućnost odgovora na 15 pitanja, od kojih svako pitanje podrazumijeva 4 ponuđena odgovora. Nakon samog prikaza pitanja, korisnik ima pravo odabira jedne od dvije mogućnosti: odgovoriti na ponuđeno pitanje (najčešće eliminacijski) ili odabrati džokera. Dakle, ukoliko se korisnik odlučio za jedan odgovor koji smatra točnim, u slučaju da je predloženi odgovor točan, korisnik ima pravo odgovarati na sljedeće pitanje čime se vrijednost iznosa uvećava za svaki sljedeći točan odgovor. U slučaju da korisnik točno odgovori na svih 15 pitanja pobjeđuje i osvaja 1.000.000kn te igra završava.

Lista 15 pitanja s pripadajućim vrijednostima u kunama:
| Pitanje       | Iznos            |
|-------------  |------------------|
| 1. pitanje    | 100,00kn         |
| 2. pitanje    | 200,00kn         |
| 3. pitanje    | 300,00kn         |
| 4. pitanje    | 500,00kn         | 
|**5. pitanje** |**1.000,00kn**    |      
| 6. pitanje    | 2.000,00kn       |
| 7. pitanje    | 4.000,00kn       |
| 8. pitanje    | 8.000,00kn       |
| 9. pitanje    | 16.000,00kn      |
|**10. pitanje**|**32.000,00kn**   | 
| 11. pitanje   | 64.000,00kn      |
| 12. pitanje   | 125.000,00kn     |
| 13. pitanje   | 250.000,00kn     |
| 14. pitanje   | 500.000,00kn     |
|**15. pitanje**|**1.000.000,00kn**|

Dakle, sustav korisniku postavlja pitanja redom, od rednog broja 1 do rednog broja 15. Ako natjecatelj točno odgovori na 1. pitanje, osvaja 100 kuna te mu sustav postavlja 2. pitanje. Točan odgovor na 2. pitanje korisniku donosi 200 kuna, na 3. pitanje 300 kuna i tako dalje redom. Bitno je istaknuti kako korisnik na svako sljedeće pitanje odgovara isključivo u slučaju da je na prethodno pitanje ponudio točan odgovor, u protivnom, korisnik napušta igru. Vrijeme nije ograničeno.

Tijekom odgovaranja postoje **dva praga**: prvi prag nalazi se na 5. pitanju, koje u slučaju točnog odgovora natjecatelju donosi 1.000 kuna; dok se drugi nalazi na 10. pitanju koje u slučaju točnog odgovora natjecatelju donosi 32.000 kuna. Ukoliko natjecatelj tijekom odgovaranja ponudi netočan odgovor, eliminiran je, ali nije svejedno u kojem je trenutku pogriješio.

Naime, ukoliko je netočan odgovor ponudio tijekom odgovaranja od 1. do 5. pitanja korisnik će biti eliminiran s 0 (nula) osvojenih kuna bez obzira na kojem je pitanju od 1. do 5. ponudio netočan odgovor. Osim toga, ukoliko je prvi netočan odgovor ponudio između 6. i 10. pitanja, nakon što je prošao prvi prag (5. pitanje), bit će eliminiran iz daljnjeg natjecanja s osvojenim iznosom vrijednosti prvog praga, dakle s 1.000 kuna, bez obzira na kojem je pitanju od 6. do 10. ponudio netočan odgovor.
Ako je prvi netočan odgovor ponudio u fazi odgovaranja na pitanja od rednog broja 11 do rednog broja 15, dakle nakon što je prošao drugi prag (10. pitanje), natjecatelj će napustiti igru s osvojenim iznosom vrijednosti drugoga praga (s 32.000 kuna), bez obzira na kojem je pitanju od 11. do 15. ponudio netočan odgovor.

Naravno, **natjecatelj može odustati od daljnje igre** u bilo kojem trenutku čak iako je vidio sljedeće pitanje. U tom slučaju napušta igru s iznosom koji je osvojio točnim odgovorom na posljednje odigrano pitanje. Primjerice, natjecatelj je ponudio točne odgovore na pitanja od 1. do 8., što znači da je osvojio 8.000 kuna. Nakon toga pogleda 9. pitanje, vrijedno 16.000 kuna, zaključi da ne zna točan odgovor i odluči kako ne želi riskirati pogađanjem (ako pogriješi, osvojit će samo 1.000 kuna – vrijednost prvog praga – dakle, gubi 7.000 kuna, budući da pretodno ima ukupno osvojenih 8.000 kuna). O odluci o napuštanju igre obavijestit će voditelja i u navedenom slučaju kući otići s osvojenih 8.000 kuna.

U slučaju da je korisnik odabrao mogućnost **džokera**, ima pravo izbora između tri džokera: džoker “POLA-POLA” (“50:50”), džoker “PITAJ PUBLIKU” i džoker “ZOVI!”. Svaki se džoker tijekom glavne igre može koristiti samo jedan put. Natjecatelji potpuno slobodno odlučuju o korištenju svojih džokera pa na jednom pitanju mogu iskoristiti jednog, dva ili sva tri džokera. Dakle, natjecateljima će na raspolaganju uvijek biti samo tri džokera. Ukoliko natjecatelj želi iskoristiti džoker **“POLA-POLA”**, dva će se odgovora od četiri ponuđena odgovora na dano pitanje izbrisati te će se ostaviti korisniku izbor između samo dva odgovora: jednog točnog i jednog netočnog. Ukoliko natjecatelj odabere džoker **„PITAJ PUBLIKU“**, korisniku sustav prikaže postotke vjerojatnosti ponuđenih odgovora od strane publike, a korisnik nakon toga sam odlučuje koji od 4 ponuđena odgovora smatra točnim. Ukoliko natjecatelj odabere džoker **„ZOVI!“**, na zaslonu dobije prikaz odgovora koji osoba koju je namjeravao nazvati smatra točnim.
